\begin{tabular}{ll}
    \textbf{Navn:} & Arne Magnus Tveita Løken\\
    \textbf{Veileder:} & Tor Nordam (Førsteamanuensis II, Institutt for fysikk;
    Forsker, SINTEF Ocean)\\
    \textbf{Biveileder:} & Ingve Simonsen (Professor, Institutt for fysikk)\\
\end{tabular}

\subsubsection*{Introduksjon}

I mars 2011 traff Tohoku-tsunamien den japanske kysten. Foruten det store
antallet dødsfall medførte tsunamien, sammen med jordskjelvet som forårsaket
den, en katastrofal kjernefysisk nedsmelting i Fukushima-reaktoren
\parencite{atomic2015fukushima}. I
november 2017 medførte en rekke vulkanutbrudd i den indonesiske provinsen
Bali omfattende evakuering av lokalbefolkningen, i tillegg til at mange
nærliggende flyplasser ble stengt. De mange kansellerte flyvningene etterlot
tusenvis av passasjerer strandet på bakken \parencite{kapoor2017bali}. I januar
2018 kolliderte den iranskeide oljetankeren Sanchi med et fraktskip fra Hong
Kong i Øst-Kina-havet \parencite{obayashi2018stricken}.
Tankeren havarerte, store mengder olje ble spredt over havoverflaten og enda
større mengder sank til havbunnen sammen med vrakrestene, hvor oljen truer
med å forurense også dypet av havet dersom beholderne gir etter for det
undersjøiske trykket.

En fellesnevner for de tre ovennevnte naturkatastrofene er at materiale
ble sluppet ut i naturen fra det som kan betraktes som punktkilder. Å predikere
hvor de omsluttende havstrømmene eller de atmosfæriske vindsystemene fraktet
forurensningene var --- og er --- uhyre viktig for å kunne begrense potensielle
humanitære så vel som naturtragedier. Den konvensjonelle måten å gjøre dette på,
er å modellere vind- eller havstrømningsmønstre for å forutse banene
forurensningspartikler vil følge, ved hjelp av numeriske metoder. De
resulterende prediksjonene vil dog være svært sensitive til små endringer i
forurensningspartiklenes utslippstidspunkt og -sted. For å forsøke å håndtere
partiklenes høye grad av sensitivitet til deres initialbetingelser kan en
benytte ulike modeller for det underliggende transportsystemet, med økende
romlig og temporal oppløsning --- men, for komplekse transportsystemer medfører
denne typen tilnærming ofte en beregningskostnad som raskt vokser utover de
tilgjengelige midlene, hva gjelder beregningstid eller minne.

I mange tilfeller vil dog mikroskopiske detaljer i de underliggende
transportfenomenene være uvesentlige i forhold til de overordnede tendensene
i systemet. Dette betyr at en mindre ambisiøs tilnærming, med hovedfokus på
å forstå de makroskopiske trendene i transportfenomenet, ofte er rimelig.
Ved årtusenskiftet så konseptet om \emph{Lagrange-koherente strukturer} dagens
lys, med utspring i skjæringspunktet mellom ikkelineær dynamikk --- de
matematiske prinsippene som utgjør grunnlaget for kaosteori --- og
fluiddynamikk \parencite{haller2000lagrangian}. Denne typen strukturer
utgjør et nytt rammeverk for å forstå transportfenomener i en rekke
strømningssystem. Lagrange-koherente strukturer kan beskrives som
dynamiske "landskap" i et mangedimensjonalt rom, som dikterer makroskopiske
flytmønstre i dynamiske system. Mer spesifikt definerer denne typen strukturer
grensesnittene i dynamisk distinkte, invariante regioner. Fra fluiddynamikken
kjennetegnes invariante regioner som domener hvor alle partikkelbaner som
begynner innenfor domenet forblir der inne, selv om domenet kan bevege seg
og deformeres over tid. Så, kort fortalt; Lagrange-koherente strukturer
muliggjør prediksjoner for fremtidige tilstander i flytsystemer.

\subsubsection*{Bakgrunn}

Det underliggende teoretiske rammeverket for Lagrange-koherente strukturer
er veletablert. Ved hjelp av variasjonsteori har nødvendige og
tilstrekkelige eksistensbetingelser for slike strukturer blitt identifisert,
i prinsipp gjeldende for et vilkårlig (heltallig) antall dimensjoner
\parencite{haller2010variational}. Til dags dato (og så vidt undertegnede vet)
har dog ikke en god numerisk implementasjonsmetode for flere av disse
betingelsene blitt beskrevet i litteraturen.
%Følgelig har flere forfattere
%nøyd seg med å benytte såkalte Lyapunoveksponenter som indikatorer på
%Lagrange-koherente strukturer, se f.eks. \textcite{olascoaga2008tracing} eller
%\textcite{shadden2005definition}. Denne tilnærmingen er dog langt fra feilfri,
%selv for konseptuelt simple strømningssystem resulterer bruk av
%Lyapunoveksponenter i både falske positive og falske negative
%\parencite{haller2010variational}.

For todimensjonale strømninger forenkles flere av eksistensbetingelsene
vesentlig, og denne typen systems Lagrange-koherente strukturer kan
prinsipielt beskrives som kurver i et plan. I en relativt nylig publikasjon
anvendes de ovennevnte variasjonsprinsippene for å identifisere
Lagrange-koherente strukturer i modellstrømning så vel som eksperimentelle data
\parencite{farazmand2012computing}. Utfordringen med denne artikkelen er at
forfatterne utelater en fullstendig beskrivelse av hvordan de tar hånd om
de mest numeriske utfordrende av eksistensbetingelsene. I en nyere artikkel
betraktes tredimensjonale strømningssystem, hvor de Lagrange-koherente
strukturene utgjør overflater i rommet \parencite{oettinger2016autonomous}.
Ei heller her presenterer forfatterne en fullstendig beskrivelse av deres
implementasjon av flere av strukturenes eksistensbetingelser. Videre presenterer
de noen av utfordringene ved å utvikle tredimensjonale flater numerisk, og
henviser videre til topologiske studier innenfor dette fagfeltet. Hvorvidt
enkelte metoder egner seg bedre hva gjelder å identifisere Lagrange-koherente
strukturer kommer ikke frem i artiklene.

Med utgangspunkt i det ovenstående, virker det å være stort rom for forskning
innen utvikling av gode og effektive numeriske rutiner for å beregne
Lagrange-koherente strukturer i både to og tre romlige dimensjoner, som for
eksempel med utgangspunkt i modelldata for havstrømninger eller atmosfæriske
vindmønstre. Lagrange-koherente strukturer kan i prinsippet anvendes for å
analysere generiske strømningsfenomen, som i tillegg til de tidligere nevnte
naturfenomenene kan omfatte blodtransport i hjertet, smitte av lakselus
mellom oppdrettsanlegg, eller utvikling av menneskelige forsamlingsmønstre ---
fantasien setter grensene. Med andre ord vil mer forskning innen numeriske
rutiner for å beregne Lagrange-koherente strukturer ha stort nedslagsfelt innen
en rekke fagdisipliner.

\subsubsection*{Mål}

Arbeidet med Lagrange-koherente strukturer vil være en forlengelse av
arbeidet jeg allerede har gjort, og planlegger å gjennomføre, hhv i forbindelse
med fordypningsprosjekt og masteroppgave. Arbeidets fokus vil først og fremst
være utvikling av gode numeriske metoder for generelle strømningssystem,
heller enn en spesifikk anvendelse. Av den grunn må den skisserte oppgaven
beskrives som en oppgave innen numerisk fysikk.

Som et konkret delmål faller det naturlig å sammenligne ulike måter å beregne
Cauchy-Greens deformasjonstensor for et gitt strømningsmønster. Tensoren
spiller en viktig rolle i de Lagrange-koherente strukturenes variasjonsteori;
blant annet er dens egenverdier og -vektorer sentrale i flere av
strukturenes eksistensbetingelser. Helt konkret vil det være av interesse å
se på bruk av endelige differansemetoder til å estimere
deformasjonstensoren sammenlignet med numerisk løsning av et velkjent koblet
sett med differensialligninger som stammer fra variasjonsregning hvis
sluttresultat kan analyseres ved en SVD-dekomposisjon for å beregne
tensorens egenverdier og -vektorer, med hensyn til presisjonen i de resulterende
Lagrange-koherente strukturene.

Et håndfast mål, hvilket også kan utgjøre hovedinnholdet i en vitenskapelig
publikasjon på mellomlang sikt, vil være å beregne Lagrange-koherente strukturer
for norske farvann, først i to og så tre dimensjoner, basert på modelldata fra
Meteorologisk institutt.
